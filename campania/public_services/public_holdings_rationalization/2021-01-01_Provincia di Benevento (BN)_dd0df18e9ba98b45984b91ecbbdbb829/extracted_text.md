# INTRODUZIONE
Le amministrazioni pubbliche, ai sensi dell'articolo 24, comma 1, del decreto legislativo 19 agosto 2016, n. 175, recante Testo Unico in materia di società a partecipazione pubblica (TUSP), entro il 30 settembre 2017, sono state chiamate ad effettuare, con provvedimento motivato, la ricognizione straordinaria delle partecipazioni possedute alla data del 23 settembre 2016, individuando quelle da alienare o da assoggettare alle misure di razionalizzazione di cui all'articolo 20 del TUSP.

La Provincia di Benevento, con deliberazione di Consiglio Provinciale n. 34 del 29 settembre 2017 ha adempiuto a tale obbligo.

L'esito della ricognizione è stato comunicato al MEF, entro i termine previsti dalla legge
secondo le modalità di cui all'articolo 17 del Decreto-Legge 24 giugno 2014, n. 90, tramite l'applicativo Partecipazioni del Portale Tesoro https://portaletesoro.mef.gov.it/.

Effettuata tale ricognizione straordinaria, le pubbliche amministrazioni di cui all'articolo 1, comma 2, del decreto legislativo 30 marzo 2001, n. 165, hanno l'obbligo, ai sensi dell'art. 20 del TUSP, di procedere annualmente alla revisione periodica delle partecipazioni detenute predisponendo, ove ne ricorrano i presupposti, un piano di riassetto per la loro razionalizzazione.

L'art. 1, comma 2, del D.Lgs. n. 165 del 2001, stabilisce che: "Per amministrazioni pubbliche si intendono tutte le amministrazioni dello Stato, ivi compresi gli istituti e scuole di ogni ordine e grado e le istituzioni educative, le aziende ed amministrazioni dello Stato ad ordinamento autonomo, le Regioni, le Province, i Comuni, le Comunità montane, e loro consorzi e associazioni, le istituzioni universitarie, gli Istituti autonomi case popolari, le Camere di commercio, industria, artigianato e agricoltura e loro associazioni, tutti gli enti pubblici non economici nazionali, regionali e locali, le amministrazioni, le aziende e gli enti del Servizio sanitario nazionale, l'Agenzia per la rappresentanza negoziale delle pubbliche amministrazioni (ARAN) e le Agenzie di cui al decreto legislativo 30 luglio 1999, n. 300. Fino alla revisione organica della disciplina di settore, le disposizioni di cui al presente decreto continuano ad applicarsi anche al CONI".

# PARTECIPAZIONI OGGETTO DELLA RAZIONALIZZAZIONE PERIODICA
Come delineato all'articolo 1, comma 1, del TUSP, le disposizioni dello stesso TUSP si applicano avendo riguardo alle partecipazioni detenute dalle amministrazioni in società a totale o parziale partecipazione pubblica, sia diretta che indiretta (c.d. perimetro oggettivo).

Ai sensi dell'art. 2, comma 1, lett. f), dello stesso TUSP, per "partecipazione" si deve intendere "la titolarità di rapporti comportanti la qualità di socio in società o la titolarità di strumenti finanziari che attribuiscono diritti amministrativi".

L'articolo 20 del TUSP dispone che, ai fini della revisione periodica cui le amministrazioni sono chiamate ad ottemperare annualmente, venga effettuato, con proprio provvedimento, un'analisi dell'assetto complessivo delle società in cui detengono partecipazioni dirette o indirette, predisponendo, qualora ricorrano i presupposti previsti dal successivo comma 2 dello stesso articolo, un piano di riassetto per la loro razionalizzazione, da approvare con deliberazione Consiliare.

L'art. 20, comma 2, lett. d), del TUSP, stabilisce che le amministrazioni pubbliche devono adottare le misure di razionalizzazione per le partecipazioni detenute in società nel caso in cui esse, nel triennio precedente, abbiano conseguito un fatturato medio non superiore a un milione di euro. Detta soglia, ai sensi dell'art. 26, comma 12-quinquies, del TUSP, è ridotta a cinquecentomila euro fino all'adozione dei piani di razionalizzazione riferiti al 31 dicembre 2019.

Come si può rilevare nelle schede, di cui alle pagine successive della presente relazione, contenenti i dati economici degli ultimi cinque esercizi approvati, relative alle società partecipate della Provincia di Benevento, il fatturato medio di ciascuna di esse, nel triennio 2016/2018, è superiore ai cinquecentomila euro, per cui, con riferimento a tale parametro, non si rende necessario approvare un "piano di riassetto per la loro razionalizzazione". 

Le partecipazioni possedute dalla Provincia di Benevento sono le seguenti:
- Partecipazioni societarie: La Provincia di Benevento partecipa al capitale delle seguenti società:
    - SAMTE SRL (in liquidazione) con una quota del 100%;
    - SANNIO EUROPA scarl con una quota del 100%;
    - SOCIETÀ BORGHI AUTENTICI DEL SANNIO E DELL'IRPINIA srl (inattiva ed in liquidazione) con una quota del 33,26%;
    - GAL TITERNO scarl con una quota del 5,032%.
- Altre partecipazioni: Per completezza e tenuto conto delle disposizioni impartite dalle linee guida emanate dal MEF e dalla Corte dei Conti, si precisa che la Provincia di Benevento possiede quote in un'azienda speciale ed in due consorzi:
    - Azienda Speciale ASEA con una quota del 100%;
    - CST – CONSORZIO SANNIO.IT con una quota del 23,16%;
    - CONSORZIO ASI con una quota del 40%.

Anche se le Aziende Speciali non rientrano nell'ambito di applicazione del TUSP e quindi non sono soggette alla revisione annuale di cui all'art. 20 del TUSP, è stata comunque effettuata la ricognizione esercitando la stessa attività economica.

Con riferimento ai consorzi costituiti tra Comuni (e, più in generale, tra Enti Locali), si specifica che non sono oggetto di razionalizzazione le partecipazioni degli enti in detti consorzi.

Nelle pagine seguenti le schede di rilevazione delle suddette società, aziende, consorzi.

# 1. SANNIO AMBIENTE E TERRITORIO (SAMTE) Srl (in liquidazione) Sede legale: Via A. Mazzoni, 19 - 82100 BENEVENTO
In data 30 dicembre 2019 la società è stata posta in liquidazione volontaria ex art. 2484 e 2496 c.c. per effetto del combinato disposto della L.R. Campania n. 14/2016 e ss.mm.ii. (Riordino del ciclo integrato dei rifiuti) con particolare riferimento agli artt. 40 e seguenti, con il D. Lgs 19 gennaio 2019, n. 14 (Codice della crisi d'impresa e dell'insolvenza) e del D. Lgs 19 agosto 2016 n. 175 (T.U. Società Partecipate), con particolare riferimento all'art. 14, mantenendo in vita solo le attività attualmente in essere quali la gestione post mortem dei siti e la gestione dell'impiantistica assegnata alla società, così da garantire il prosieguo degli investimenti avviati e necessari al ripristino dei siti e di accantonare qualsiasi nuova iniziativa operativa.

In tale occasione veniva designato anche l'Organismo di Liquidazione.

# 2. Società SANNIO EUROPA scarl Sede legale: Viale Mellusi, 68 - 82100 BENEVENTO
La Società Sannio Europa scarl è di proprietà della Provincia per il 100%.

Il valore della produzione supera il limite di € 500.000, previsto dall'art. 26, comma 12-quinquies, del D. Lgs n. 175/2016, valido fino all'adozione dei piani di razionalizzazione riferiti al 31 dicembre 2019.

Al momento, pertanto, non si ravvisano elementi in base ai quali occorrono interventi urgenti di razionalizzazione e, pertanto, viene mantenuta senza interventi.

# 3. Società BORGHI AUTENTICI DEL SANNIO E DELL'IRPINIA Sede legale: Sant'Agata de' Goti – Corso V. Emanuele III, 35
La società, costituita il 26 giugno 2002, era nata per concorrere allo sviluppo di iniziative a favore dell'economia e della popolazione del comune di Sant'Agata de' Goti, nonché in eventuali altri comuni che potranno presentare le condizioni di base per lo sviluppo del modello Villages d'Europe.

L'oggetto della società:
- la valorizzazione del patrimonio edilizio pubblico e privato dei comuni interessati al progetto pilota Villages d'Europe attraverso lo sviluppo di infrastrutture e strutture di tipo commerciale e turistico al fine di favorire il risanamento urbanistico ed ambientale e la valorizzazione del centro storico e per elevare la qualità dei servizi offerti ai cittadini ed agli ospiti: l'acquisizione, il recupero, la ristrutturazione, l'adattamento, l'arredo di beni immobili da adibire alla ricezione turistica e commerciale;
- la promozione e il coordinamento di interventi di trasformazione urbana;
- la gestione diretta o per tramite di terzi di impianti e servizi turistici ricettivi ed alberghieri;
- la gestione, in concessione, di interventi e servizi pubblici ad essa demandati dalla pubblica amministrazione, quali, ad esempio, attuazione di piani particolareggiati e di recupero del centro storico urbano, impianti sportivi e ricreativi, trasporti urbani, porti turistici e servizio di diporto.

La società ha altresì lo scopo di favorire, previo parere del Consiglio di Amministrazione, la partecipazione di altri borghi della provincia di Benevento alla rete di Villages d'Europe regionale subordinatamente al rispetto delle condizioni tecniche e metodologiche che sono alla base del progetto Villages d'Europe.

La società, di fatto, non è mai partita, è inattiva ed è stata messa in liquidazione il 13 luglio 2012.

La Provincia, visto che la società è sempre stata inattiva e non ha approvato i bilanci a partire dall'esercizio finanziario 2013, ritiene di dare mandato agli uffici competente per chiedere la cancellazione della società dal Registro delle Imprese.

# 4. GAL TITERNO scarl Sede legale: Via Municipio, 1 – 82034 Guardia Sanframondi (BN)
La società ha per scopo l'accompagnamento ed il supporto alle attività di programmazione socio-economica e territoriale ed alle iniziative di sviluppo in particolare dell'area del Titerno e, più in generale, della più ampia area del Sannio beneventano.

La sua finalità è di rappresentare uno strumento di supporto ed accompagnamento alle comunità, ai territori, agli attori pubblici e privati dell'area in favore dei quali si impegna a svolgere la massima parte delle proprie attività per favorire la promozione di un modello di sviluppo dell'area concentrato, durevole e sostenibile.

La società ha per oggetto le seguenti attività:
- la promozione dello sviluppo economico del sistema locale;
- la valorizzazione e l'integrazione delle risorse e relazioni locali;
- l'attivazione di procedure e modalità di programmazione e progettazione integrata e complessa secondo i criteri dello sviluppo sostenibile;
- la predisposizione del supporto tecnico organizzativo all'informazione e promozione di programmi e progetti comunitari, nazionali e regionali;
- la realizzazione e la gestione di sistemi informativi, anche territoriali nonché portali web di servizio in grado di acquisire, elaborare e diffondere esperienze e dati a supporto delle politiche locali di divulgazione, animazione e sviluppo;
- l'attività di diffusione, divulgazione e trasferimento tecnologico e di innovazione;
- la progettazione e la realizzazione di iniziative di formazione, qualificazione e riqualificazione delle risorse umane;
- la realizzazione di iniziative per la promozione delle opportunità di investimento e finanziamento dei progetti di interesse collettivo promossi dalle comunità locali tramite azioni di comunicazione e marketing territoriale e supportando l'analisi economico finanziaria e di fattibilità gestionale;
- animazione e promozione dello sviluppo rurale nonché valorizzazione delle produzioni agricole e silvicole di pregio e di qualità, del turismo rurale, del recupero del paesaggio e del patrimonio edilizio rurale;
- la realizzazione di attività di assistenza tecnica, di monitoraggio e valutazione dei programmi comunitari, nazionali e regionali e delle iniziative pubbliche e private;
- le attività a supporto della pianificazione territoriale ed urbanistica e della programmazione e progettazione di opere ed infrastrutture pubbliche e private;
- la realizzazione di studi conoscitivi e valutativi a supporto delle decisioni relative alle scelte di programmazione dello sviluppo;
- la realizzazione di azioni di marketing territoriale finalizzate alla promozione ed allo sviluppo competitivo in ambito internazionale delle attività e dei sistemi produttivi presenti nel territorio ed all'attrazione di investimenti al fine di estendere e rafforzare la base produttiva ed occupazionale locale;
- la progettazione, la riorganizzazione e la gestione dei servizi pubblici e privati con particolare attenzione alla diffusione delle applicazioni ict;
- l'ideazione, la progettazione e la gestione di eventi e manifestazioni finalizzati alla promozione del territorio nonché attività di studio, ricerca e consulenza da divulgare anche attraverso specifiche iniziative editoriali, anche di carattere periodico, con strumenti e media tradizionali e digitali.

La società potrà operare sia direttamente, mediante proprie strutture organizzate, sia avvalendosi delle competenze e delle strutture dei soci, sia collaborando con strutture e organizzazioni di terzi.

La Provincia ritiene di dover continuare a mantenere la quota di partecipazione nella società.

# 1. AZIENDA SPECIALE ASEA Sede legale: Piazza Gramazio – 82100 BENEVENTO
La Provincia in esito alla revisione periodica ritiene di estendere agli anni successivi l'esercizio delle attività delegate attraverso l'Azienda Speciale ASEA secondo criteri e metodi previsti e disciplinati dal D. Lgs 50/2016.

Anche per quanto riguarda i due consorzi: CST – CONSORZIO SANNIO.IT e CONSORZIO ASI, la Provincia ritiene di confermare la partecipazione agli stessi, con l'intendimento di dare maggiore impulso ed implementare l'utilizzo diretto dei servizi offerti dal CST e, in ambito ASI, per contribuire in maniera diretta e propositiva alle dinamiche evolutive di politiche industriali che attengono al territorio provinciale.