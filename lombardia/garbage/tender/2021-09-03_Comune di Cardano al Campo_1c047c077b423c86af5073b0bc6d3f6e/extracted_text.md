# Amministrazione aggiudicatrice
I documenti di gara specifici sono disponibili per un accesso gratuito, illimitato e diretto presso la sezione dedicata Aldo Pretorio on line all'indirizzo internet dei Comuni di CARDANO al CAMPO e di SAMARATE oltre alla piattaforma di gara SINTEL.

La procedura sarà espletata in modalità elettronica mediante l'utilizzo della piattaforma telematica di R.L. ARIA SINTEL nel rispetto degli artt. 40 comma 2, 52 e 58 del Codice, alla quale sarà possibile accedere attraverso al portale internet: https://www.ariaspa.it/

# Oggetto
Procedura aperta in modalità telematiche per l'esecuzione del servizio di gestione dei rifiuti urbani e assimilati nei comuni di Samarate e Cardano al Campo.

L'appalto consiste nell'espletamento da parte dell'Impresa dei servizi di igiene urbana per i Comuni di Samarate e Cardano al Campo descritti dettagliatamente nel capitolato speciale di appalto/progetto del Servizio ed elementi prestazionali ivi previsti.

Il valore quinquennale dell'appalto a base di gara è di €. 12.228.900,00 (diconsi euro dodicimilioniduecentoventottomilanovecento/00) oltre IVA, oltre €. 31.100,00 (trentunomilacento/00) per oneri della sicurezza scaturenti da DUVRI non soggetti a ribasso.

Ai sensi dell'art. 23, comma 16 del Codice l'importo posto a base di gara comprende i costi della manodopera che la Stazione Appaltante ha stimato pari ad € 5.383.650,00. La stazione appaltate si riserva la facoltà di prorogare il contratto per un periodo massimo di 6 mesi. Il valore relativo al periodo di proroga è pari ad €. 1.226.000,00.

Rimane inteso che tutte le proposte aggiuntive e/o migliorative OFFERTE in sede di gara dal proponente e comunque da tutti i concorrenti, si intendono completamente e totalmente a carico dell'Appaltatore e dei concorrenti medesimi, e per tali proposte aggiuntive e/o migliorative nessun compenso o indennizzo sarà ad essi riconosciuto. Si intende compresa nel Capitolato del Servizio, ogni ulteriore prestazione offerta dall'Appaltatore in sede di gara.

Con l'aggiudicazione definitiva l'offerta tecnica presentata in sede di gara integra automaticamente il Capitolato prestazionale e d'oneri e costituisce obbligazione contrattuale a tutti gli effetti, senza modifiche delle condizioni economiche.

L'appalto è costituito da un unico lotto poiché le prestazioni richieste si collocano in un contesto organizzativo nel quale l'unitarietà dell'affidamento costituisce un valore quasi necessario e aggiunto in termini gestionali e di efficacia erogativa del servizio.

L'ambito territoriale del presente appalto viene individuato nel territorio dei comuni di Samarate e Cardano al Campo, a servizio di complessivi 31.064 abitanti residenti, alla data del 31/12/2019 e per complessivi 25.4 Kmq come da documenti di cui al "progetto del Servizio". I servizi oggetto del Capitolato Speciale d'Appalto devono effettuarsi a favore delle utenze presenti al momento dell'accettazione e di quelle che verranno ad insediarsi per effetto delle pianificazioni comunali.

il servizio sarà aggiudicato con il criterio dell'offerta economicamente più vantaggiosa, ai sensi degli artt. 60 e 95, comma 2 del d.lgs. 50/2016 e s.m.i. in termini di qualità e prezzo e con l'utilizzo dell'"inversione procedimentale".

La durata base dell'appalto è di 5 anni decorrenti dalla data di stipula del contratto di appalto del Servizio.

I partecipanti devono essere in possesso dei requisiti di ordine generale (art. 80 del d.lgs. n. 50/2016), di idoneità professionale (art. 83 comma 1 lett. a del d.lgs. n. 50/2016) e di capacità economico finanziaria (art. 83 comma 1 lett. b del d.lgs. n. 50/2016) e tecnico - professionali (art. 83 comma 1 lett. c del d.lgs. n. 50/2016) in seguito indicati.

Nei casi previsti dalla legge, ai sensi dell'art. 1, comma 53, lettera i-quater) della L. 6 novembre 2012, n. 190, gli operatori economici devono possedere, pena l'esclusione dalla gara, l'iscrizione nell'elenco dei fornitori, prestatori di servizi e esecutori di lavori non soggetti a tentativo di infiltrazione mafiosa (c.d. white list) istituito presso la Prefettura della provincia in cui l'operatore economico ha la propria sede oppure devono aver presentato domanda di iscrizione al predetto elenco.

I concorrenti devono essere iscritti alla Camera di Commercio attività coerente con quella oggetto del presente appalto o che abbiano come oggetto nel loro Statuto lo svolgimento di attività coerente con l'oggetto della presente gara. Gli operatori economici stabiliti in altri Stati membri si qualificano producendo documentazione conforme alla normativa vigente nei rispettivi Paesi. Per la comprova del requisito la stazione appaltante acquisisce d'ufficio i documenti in possesso di pubbliche amministrazioni, previa indicazione, da parte dell'operatore economico, degli elementi indispensabili per il reperimento delle informazioni o dei dati richiesti.

I concorrenti dovranno essere iscritti, altresì, all'Albo Nazionale Gestori Ambientali ai sensi dell'art. 212 del d.lgs. n.152/06 per le seguenti categorie e classi minime:
- Categoria 1: raccolta e trasporto di rifiuti urbani, compresa attività di spazzamento meccanizzato e gestione centri di raccolta, Classe D (inferiore a 50.000 abitanti e superiore o uguale a 20.000 abitanti), o superiore, comprendente anche le sottocategorie D1 e D4. 
- Categoria 5: raccolta e trasporto di rifiuti speciali pericolosi, Classe F o superiore.

Nel caso di raggruppamenti temporanei o consorzi ordinari le iscrizioni alla Camera di Commercio devono essere possedute da tutte le imprese appartenenti al raggruppamento o consorzio. Gli operatori economici stabiliti in altri Stati membri si qualificano producendo documentazione conforme alla normativa vigente nei rispettivi Paesi.

# Procedura
Procedura aperta e con il criterio dell'offerta economicamente più vantaggiosa. La stazione appaltante intende avvalersi della facoltà di cui all'art. 133 comma 8 del d.lgs. 50/2016 ovvero della procedura di inversione procedimentale, come meglio articolata nel disciplinare di gara. Ogni variazione che intervenga, anche in conseguenza di una pronuncia giurisdizionale, successivamente alla fase di ammissione, regolarizzazione o esclusione delle offerte non rileva ai fini del calcolo di medie nella procedura, né per l'individuazione della soglia di anomalia delle offerte.

L'offerta è vincolante per i concorrenti per 180 giorni dalla scadenza del termine di ricezione delle offerte.

La prima seduta pubblica avrà luogo il giorno mercoledì 22 settembre 2021 alle ore 10:00 presso la sede del Comune di Cardano al Campo, p.zza Mazzini, 19 - 21010 Cardano al Campo, previa attivazione della seduta sulla Piattaforma Telematica di Regione Lombardia – di ARIA denominata "Sintel" alla quale è possibile accedere attraverso al portale internet: https://www.ariaspa.it/

Le informazioni sulle successive sedute pubbliche -od ogni eventuale comunicazione o modifica- saranno comunicate ai concorrenti mediante pubblicazione nella sezione "documentazione" in procedura sulla Piattaforma Telematica denominata – ARIA SINTEL oltre all'Albo Pretorio ON LINE dell'Amm.ne Comunale di CARDANO al CAMPO, mentre dopo la presentazione delle offerte nella sezione "comunicazioni" della piattaforma stessa.

# Altre informazioni
Nel caso in cui le imprese in possesso dei requisiti generali di cui all'art. 80 del d.lgs. 50/2016, carenti dei requisiti di carattere economico, finanziario, tecnico ed organizzativo richiesti dal bando, vogliano partecipare alla gara utilizzando l'istituto dell'avvalimento, potranno soddisfare tale loro esigenza presentando, nel rispetto delle prescrizioni del DPR 445/2000, la documentazione prevista al comma 1 dell'art. 89 del d.lgs. n. 50/2016, come meglio specificato nel disciplinare di gara.

La stazione appaltante si riserva di non procedere all'aggiudicazione se nessuna offerta risulti conveniente o idonea in relazione all'oggetto del contratto.

Per i consorzi di cui all'art. 45, comma 2, lettere b) e c), d.lgs. 50/2016, la sussistenza dei requisiti richiesti è valutata, ai sensi dell'art. 47 del d.lgs. n. 50/2016 e s.m.i.

Per la partecipazione alla presente procedura di gara, i concorrenti effettuano, a pena di esclusione, il pagamento del contributo previsto dalla legge in favore dell'Autorità Nazionale Anticorruzione per un importo pari a €. 200,00, secondo le istruzioni riportate sul sito www.anac.it e allegano la ricevuta ai documenti di gara.

Ai sensi dell'art. 83 comma 9 del codice "In caso di mancanza, incompletezza e di ogni altra irregolarità essenziale degli elementi e del documento di gara unico europeo di cui all'articolo 85, con esclusione di quelle afferenti all'offerta tecnica ed economica, la stazione appaltante assegna al concorrente un termine non superiore a dieci giorni, perché siano rese, integrate o regolarizzate le dichiarazioni necessarie, indicandone il contenuto e i soggetti che le devono rendere. In caso di inutile decorso del termine di regolarizzazione, il concorrente è escluso dalla gara. Costituiscono irregolarità essenziali non sanabili le carenze della documentazione che non consentono l'individuazione del contenuto o del soggetto responsabile della stessa".

ANTICIPAZIONE CONTRATTUALE: la stessa è stabilità nella misura di legge pari al 20% (quindi non optando per la misura aggiuntiva definita dal decreto semplificazioni) compatibilmente con le risorse annuali stanziate per il servizio specifico. L'erogazione dell'anticipazione è subordinata alla costituzione di garanzia fideiussoria bancaria o assicurativa di importo pari all'anticipazione maggiorato del tasso di interesse legale applicato al periodo necessario al recupero dell'anticipazione stessa secondo il cronoprogramma della prestazione.

Sono a carico dell'aggiudicatario e dovranno essere rimborsate alla stazione Appaltante entro 60 gg. dall'aggiudicazione le spese di pubblicazione su GURI (avviso + esito di gara) e quotidiani stimati in € 2.800,00 oltre IVA.

Ai sensi dell'articolo 204 del d.lgs. 50/2016 e dell'art. 120 del d.lgs. 104/2010 avverso il presente atto è ammesso ricorso entro il termine di 30 giorni dalla sua pubblicazione.