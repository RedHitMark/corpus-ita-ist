# Alta Roma S.c.p.A.
Con deliberazione della Giunta regionale del Lazio n. 650 del 7 novembre 2018 sono state assunte le iniziative necessarie per individuare il valore economico delle azioni di Alta Roma, da porre a base d'asta, al fine di attivare una procedura di asta pubblica.

La Regione con determinazione n. G00178 dell'11 gennaio 2019 ha avviato una procedura ad evidenza pubblica con la quale: (i) era stata autorizzata una procedura di Asta pubblica per la cessione della quota (n. 324.687 azioni, del valore di euro 324.687) della Regione Lazio in Alta Roma; (ii) era stato individuato in euro 405.000 il valore – pari a 405 mila euro – da porre a base d'asta.

La procedura è andata deserta in considerazione dell'assenza di offerte pervenute entro il termine stabilito dal bando di gara, fissato per il giorno 15 marzo 2019 (determinazione n. G03363 del 22 marzo 2019).

La Giunta regionale, nella seduta del 29 marzo 2019, ha approvato una memoria concernente un atto di indirizzo in ordine al mantenimento della partecipazione societaria in Alta Roma, in quanto la stessa rientra tra le società "virtuose" così come definite dal comma 5-bis, dell'articolo 24, del decreto legislativo n. 175/2016, inserito dall'articolo 1, comma 723, della legge 30 dicembre 2018, n. 145. Al riguardo va rilevato che il D.L. 25 maggio 2021, n. 73, convertito, con modificazioni, dalla L. 23 luglio 2021, n. 106, ha inserito all'interno del citato articolo 24 del d.l.gs 175/2016, il comma 5-ter, che ha esteso l'applicazione del comma 5-bis "anche per l'anno 2022 nel caso in cui le società partecipate abbiano prodotto un risultato medio in utile nel triennio 2017-2019".

Si rappresenta, infine, che con deliberazione della Giunta regionale n. 272 del 7 maggio 2019 il socio Regione Lazio ha proposto agli altri soci di attivare una procedura di liquidazione volontaria della società, con l'obiettivo di realizzare le attività previste nell'oggetto sociale mediante lo strumento della fondazione, in quanto coerente con le finalità perseguite dalla medesima società volte a stimolare la crescita del settore moda e a salvaguardare la qualità e la tradizione artigianale del made in Italy nel territorio della Regione Lazio.

Con legge regionale n. 20/2021, il legislatore regionale ha previsto, all'articolo 13, commi da 18 a 25, la costituzione, insieme ad altri soggetti pubblici o privati, della Fondazione di partecipazione Alta Roma, subordinandone la costituzione alla messa in liquidazione di Alta Roma S.C.p.A.

La Giunta regionale, in attuazione di quanto stabilito dal citato articolo, ha deliberato con atto n. 755 del 29 settembre 2022 di procedere con la richiesta di convocazione dell'assemblea straordinaria, ai sensi dell'art. 2367, c. 1, del c.c., per proporre di deliberare, secondo l'art. 15, co. 1 e dell'art. 32, co. 1, dello statuto societario vigente, lo scioglimento anticipato della società, con l'obiettivo di realizzare la fondazione prevista. 

Tuttavia, la società Alta Roma, con nota prot. n. 810/22 del 21 novembre 2022, acquisita al protocollo regionale n. 1170377 del 21 novembre 2022, ha rappresentato la valutazione negativa espressa dal Consiglio di Amministrazione di Alta Roma in merito alla convocazione dell'assemblea straordinaria.

Ciò stante, la partecipazione societaria regionale sarà razionalizzata mediante la procedura di recesso, ai sensi e per gli effetti dell'articolo 24, commi 5-5bis-5ter, del TUSP.

# A.STRA.L. S.p.A.
Attività di progettazione, realizzazione, manutenzione e gestione della rete viaria regionale. Servizi di infomobilità. Funzioni in materia di stipula e gestione dei contratti di servizio inerenti al trasporto pubblico urbano su gomma.

# Autostrade del Lazio S.p.A. (in liquidazione)
Trattasi di società di diritto singolare (legge regionale 21 dicembre 2007, n. 22), ricompresa nell'Allegato A del TUSP nonché ricadente nell'ambito dell'art. 1, comma 4, lett. a), e dell'art. 4, comma 2 lett b) del TUSP. Con l'articolo 2, comma 2-terdecies, della legge 9 novembre 2021, n. 156 di conversione, con modificazioni, del decreto legge 10 settembre 2021 n. 121, è stato disposto lo scioglimento della società in questione: "Le società di cui all'articolo 36, comma 2, lettera b), numero 4), del decreto-legge 6 luglio 2011, n. 98, convertito, con modificazioni, dalla legge 15 luglio 2011, n. 111 [tra le quali rientra Autostrade del Lazio S.p.A.] che non hanno provveduto, alla data di entrata in vigore della legge di conversione del presente decreto, ad avviare ovvero a concludere con un provvedimento di aggiudicazione le procedure di gara per l'affidamento delle autostrade di rilevanza regionale, sono sciolte e poste in liquidazione a decorrere dalla medesima data".;

Con nota acquisita al protocollo regionale 1035549 del 14/12/21 l'Amministratore delegato ha comunicato che "il Consiglio di amministrazione della Società riunitosi in data 9 dicembre 2021, ha preso atto che, a decorrere dal 10 novembre 2021, la Società Autostrade del Lazio S.p.A. è sciolta e posta in liquidazione per effetto dell'entrata in vigore dell'art. 2, comma 2-terdecies della legge 9 novembre 2021, n. 156, di conversione con modificazioni del decreto legge 10 settembre 2021 n. 121."

Lo stesso articolo prevede che "Per lo svolgimento delle attività liquidatorie, con decreto del Ministero delle Infrastrutture e della Mobilità Sostenibili, adottato entro trenta giorni dalla data di entrata in vigore della legge di conversione del presente decreto, è nominato un commissario liquidatore".

Con decreto del Ministro delle infrastrutture e della mobilità sostenibili, n. 22 del 31 gennaio 2022, adottato ai sensi delle disposizioni in oggetto, è stato nominato il Commissario liquidatore.

# Banca Popolare Etica S. Coop. per Azioni
Secondo quanto disposto dall'art. 4, comma 9-ter del decreto legislativo n. 175/2016 "È fatta salva la possibilità per le amministrazioni pubbliche di acquisire o mantenere partecipazioni, comunque non superiori all'1 per cento del capitale sociale, in società bancarie di finanza etica e sostenibile, come definite dall'articolo 111-bis del testo unico delle leggi in materia bancaria e creditizia, di cui al decreto legislativo 1° settembre 1993, n. 385, senza ulteriori oneri finanziari rispetto a quelli derivanti dalla partecipazione medesima".

Pertanto, la Regione Lazio con la deliberazione n. 853/2018 ha manifestato la volontà di mantenere la propria partecipazione nella società Banca Popolare Etica S.C.A., avvalendosi della norma che esclude gli investimenti in società di finanza etica e sostenibile dalle partecipazioni da dismettere, in quanto rappresentativa di un interesse di natura generale, centrato sullo sviluppo di progetto di educazione all'uso responsabile del denaro e su una visione costruttiva della finanza vicina ai bisogni delle persone e dell'ambiente.

# Centro Agro-Alimentare Roma (C.A.R.) S.c.p.A.
Con determinazione dirigenziale n. G01836 del 17 febbraio 2017 è stata autorizzata l'asta pubblica per la cessione della partecipazione detenuta dalla Regione Lazio nella società Centro agro-alimentare S.c.p.a. Con determinazione dirigenziale n. G06992 del 18 maggio 2017 la procedura è stata dichiarata deserta.

Poiché la società Centro Agro-Alimentare Roma (C.A.R.) S.c.p.A., nel triennio precedente (2017-2019) alla ricognizione, ha conseguito un risultato medio positivo la partecipazione potrà essere mantenuta fino al 31 dicembre 2021 ai sensi del comma 5-bis, dell'articolo 24, del decreto legislativo n. 175/2016, inserito dall'articolo 1, comma 723, della legge 30 dicembre 2018, n. 145, il quale ha disposto che "[...] a tutela del patrimonio pubblico e del valore delle quote societarie pubbliche, fino al 31 dicembre 2021 le disposizioni dei commi 4 e 5 non si applicano nel caso in cui le società partecipate abbiano prodotto un risultato medio in utile nel triennio precedente alla ricognizione. L'amministrazione pubblica che detiene le partecipazioni è conseguentemente autorizzata a non procedere all'alienazione [...]".Il D.L. 25 maggio 2021, n. 73, convertito, con modificazioni, dalla L. 23 luglio 2021, n. 106, ha inserito all'interno del citato articolo 24 del d.l.gs 175/2016, il comma 5ter, che ha esteso l'applicazione del comma 5-bis "anche per l'anno 2022 nel caso in cui le società partecipate abbiano prodotto un risultato medio in utile nel triennio 2017-2019". Successivamente il legislatore regionale, in virtù di una espressa previsione legislativa (art. 3 della l.r. n. 12 del 12 luglio 2022), ha dichiarato strategica, rispetto alle finalità perseguite dalla Regione nel settore agro-alimentare regionale (comma 1), la partecipazione regionale al capitale sociale di tale società, autorizzando (comma 2) la Giunta Regionale a deliberarne, ai sensi dell'articolo 4, comma 2, lettera a), del decreto legislativo 19 agosto 2016, n. 175, il mantenimento della partecipazione nelle società e a promuovere azioni volte all'ampliamento e al rilancio dei servizi svolti. Si tenga presente che, in base alla più recente giurisprudenza costituzionale (Corte Cost., sent. n. 201/2022), "l'art. 4, comma 1, TUSP non vieta le partecipazioni di minoranza in quanto tali, ma preclude qualsiasi partecipazione, sia o no di controllo, che non soddisfi il vincolo di scopo pubblico. Inoltre, il comma 2 della stessa disposizione, che alle lettere a) e c) ammette l'attività di produzione di servizi di interesse generale, tiene fermi i limiti di cui al comma 1 senza prevedere requisiti aggiuntivi che valgano in via di principio a restringere il ricorso allo strumento societario alle sole partecipazioni di controllo.". Il mantenimento senza interventi è avvenuto "in conformità a espresse previsioni legislative" e, pertanto, non necessità di motivazione analitica (cfr. Corte Cost., sent. n. 201/2022)

# COTRAL S.p.A.
La misura 12 della delibera ART 154/2019 (che introduce la separazione contabile) è stata differita al 2022 con la delibera ART 113/2021. Cotral dovrà pertanto presentare all'ART il report regolatorio entro 60 gg dall'approvazione del bilancio 2022.

# E.P. Sistemi S.p.A. in liquidazione
L'assemblea straordinaria dei soci, in data 21 luglio 2021, ha preso atto delle cause di scioglimento della società, ai sensi e per gli effetti dell'art. 2484, co. 1, n. 4), cod. civ., nominando il liquidatore unico (iscrizione nel Registro delle Imprese in data 30/07/2021)

# Hol Roses S.p.A. in fallimento
La Società è stata posta in fallimento in data 21/03/2011. Secondo l'ultimo rapporto riepilogativo, riferito al 1° semestre 2021, redatto dal curatore fallimentare e depositato in data 4 agosto 2021 presso la cancelleria fallimentare del Tribunale di Roma, la procedura a carico della Hol Roses non è stata ancora chiusa in quanto risulta creditrice di un altro fallimento (Arcadelphi Viaggi s.r.l., n. 118/2012 del Tribunale di Roma), per euro 240 mila circa.

# Incentive S.p.A. in fallimento
La Società è stata posta in fallimento in data 30/05/2013. L'ultimo rapporto riepilogativo redatto del curatore fallimentare disponibile su Telemaco è del 22/02/2016.

# Investimenti S.p.A.
La partecipazione in Investimenti S.p.a, (controllata dalla CCIAA di Roma con una quota del 60,76%). rientra nell'ambito di applicazione dell'articolo 4, comma 7, del TUSP nonché, con riferimento alle medesime società che si occupano di gestione di spazi fieristici, nell'art. 26, comma 12-quater del medesimo Testo unico, il quale stabilisce che "[...] solo ai fini della prima applicazione del criterio di cui all'articolo 20, comma 2, lettera e), si considerano i risultati dei cinque esercizi successivi all'entrata in vigore del presente decreto"

In base alla legge regionale 11 agosto 2021, n. 14, art. 113, comma 3 - la Giunta regionale è stata autorizzata a proporre la messa in liquidazione di Investimenti S.p.A.. Pertanto, con deliberazione n. 913 del 14 dicembre 2021, la Giunta ha deliberato, dando mandato al Presidente della Regione Lazio, di procedere alla richiesta di convocazione senza ritardo dell'assemblea straordinaria dei soci, ai sensi dell'art. 2367, comma 1, del c.c. per proporre, ai sensi dell'art. 24 lettera f) dello Statuto societario, ed in attuazione della citata normativa regionale, lo scioglimento anticipato della società. 

Sulla base della richiesta della Regione, la società ha proceduto, dapprima alla convocazione dell'assemblea straordinaria, per deliberare sulla messa in liquidazione, e successivamente (con nota del 30 marzo 2022, agli atti regionali prot. n. 316331/2022) all'annullamento della seduta assembleare in questione, rappresentando l'incompatibilità della procedura di estinzione societaria de quo con le attività da compiersi, finalizzate al rimborso del residuo debito rientrante nell'ambito dell'accordo di riequilibrio sottoscritto con il creditore ipotecario (ARE Capital Spa-Yanez SPV Srl, subentrato ad Unicredit SpA), con conseguente revoca del finanziamento. La Regione, conseguentemente, con nota prot. 318037/2022, nel prendere atto di quanto rappresentato al riguardo dalla società, ha richiesto a quest'ultima la predisposizione di una relazione informativa sulla situazione debitoria residua nei confronti del creditore ipotecario nonchè una valutazione prognostica sulla tempistica di estinzione del debito in questione, al fine di procedere alla liquidazione societaria stabilita dal legislatore regionale. La società, con nota del 5 aprile 2022 (prot. regionale n. 528620/2022), ha indicato il 31 dicembre 2024 quale termine per la dismissione di alcuni compendi immobiliari ("ex Fiera" e "Nuova Fiera"), il cui netto ricavo sarà destinato al creditore ipotecario, evidenziando, altresì, quale alternativa la corresponsione, come da accordi, di una somma pari ad euro 20 milioni, senza tuttavia precisare, al riguardo, eventuali tempistiche e date prognostiche.

# Lazio Ambiente S.p.A. in liquidazione
Con legge regionale n. 14/21 (art. 113, comma 1) sono state apportate modificazioni all'art. 21 commi 2 e 3, della legge regionale 28 dicembre 2018, n. 13. In particolare, il legislatore regionale, ha autorizzato la Giunta regionale a porre in essere gli atti per la messa in liquidazione di Lazio Ambiente S.p.A.

Con Deliberazione, n. 706 del 26 ottobre 2021, recante "Assemblea ordinaria e straordinaria dei soci di Lazio Ambiente S.p.A. Atto di indirizzo", la Giunta regionale, sulla base della citata normativa regionale e degli orientamenti giuscontabili, ha ritenuto di non procedere all'adozione dei provvedimenti di cui all'art. 2447 del Cod. Civ., con conseguente scioglimento della società, nei termini di cui all'articolo 2484, co. 1, n. 4), del codice civile.

L'Assemblea dei soci di Lazio Ambiente S.p.A., tenutasi in data 29 ottobre 2021 ha dato atto dell'intervenuta causa di scioglimento della società in questione, ai sensi e per gli effetti dell'art. 2484, co. 1, n. 4), cod. civ.. Con DPRL n. T00215 del 26/11/2021 è stato designato il liquidatore unico, nominato dall'Assemblea Straordinaria dei Soci in data 30/11/2021, con iscrizione nel Registro delle Imprese in data 04/01/2022.

# Lazio Innova S.p.A
Attuazione della programmazione regionale mediante la realizzazione tecnica e finanziaria di investimenti pubblici e privati.

# Laziocrea S.p.A.
Attività connesse all'esercizio delle funzioni amministrative della Regione Lazio.

# Liricart Soc. Coop. a R.L. in liquidazione coatta amministrativa
La società è In liquidazione coatta amministrativa dal 3 giugno 2009.

# Media One S.p.A. in fallimento
Lazio Innova S.p.A. detiene la partecipazione nella società Media One S.p.A. per effetto della fusione per incorporazione della FILAS S.p.A. La suddetta partecipazione è pari al 16,67% del capitale sociale, di cui 1,67% è la quota direttamente detenuta da Lazio Innova con risorse proprie e 15% è la quota detenuta da Lazio Innova per effetto dell'investimento operato dalla FILAS S.p.A. ai sensi della L.R. 2/85 con intervento nel capitale di rischio.

Si rappresenta, inoltre, che già nel 2009 FILAS S.p.A. aveva richiesto ai Soci, obbligati ai sensi dell'accordo di finanziamento sottoscritto tra le parti, di acquistare la partecipazione detenuta dalla stessa ai sensi della L.R. n. 2/85 e che, a fronte del loro inadempimento e in mancanza di manifestazione di interesse all'acquisto da parte di terzi, aveva incardinato un giudizio per la condanna dei soci al pagamento delle somme dovute a titolo risarcitorio, conclusosi con sentenza della Corte d'Appello di Roma del 22.08.2016, per la quale sono in corso azioni esecutive in favore di Lazio Innova e, quindi, del Fondo di cui alla L.R. n. 2/85. In data 7 febbraio 2020 è stato dichiarato il fallimento della Società.

# Mercato Ortofrutticolo di Fondi – M.O.F. S.c.p.a.
Con atto notarile del 24 giugno 2020, rep. n. 2723, racc. n. 1775, è divenuta esecutiva la fusione per incorporazione della società IMOF nella società MOF, con decorrenza contabile dal 1° gennaio 2020 (giusta deliberazione della Giunta regionale n. 861/201.

Premesso quanto sopra, poiché la società MOF S.c.p.A., nel triennio precedente (2017-2019) alla ricognizione, ha conseguito un risultato medio positivo, la partecipazione poteva essere mantenuta fino al 31 dicembre 2021 ai sensi del comma 5-bis, dell'articolo 24, del decreto legislativo n. 175/2016, inserito dall'articolo 1, comma 723, della legge 30 dicembre 2018, n. 145, il quale ha disposto che "[...] a tutela del patrimonio pubblico e del valore delle quote societarie pubbliche, fino al 31 dicembre 2021 le disposizioni dei commi 4 e 5 non si applicano nel caso in cui le società partecipate abbiano prodotto un risultato medio in utile nel triennio precedente alla ricognizione. Conseguentemente l'amministrazione pubblica che detiene le partecipazioni è autorizzata a non procedere all'alienazione."

Il D.L. 25 maggio 2021, n. 73, convertito, con modificazioni, dalla L. 23 luglio 2021, n. 106, ha inserito all'interno del citato articolo 24 del d.l.gs 175/2016, il comma 5-ter, che ha esteso l'applicazione del comma 5-bis "anche per l'anno 2022 nel caso in cui le società partecipate abbiano prodotto un risultato medio in utile nel triennio 2017-2019". Successivamente il legislatore regionale, in virtù di una espressa previsione legislativa (art. 3 della l.r. n. 12 del 12 luglio 2022), ha dichiarato strategica, rispetto alle finalità perseguite dalla Regione nel settore agro-alimentare regionale (comma 1), la partecipazione regionale al capitale sociale di tale società, autorizzando (comma 2) la Giunta Regionale a deliberarne, ai sensi dell'articolo 4, comma 2, lettera a), del decreto legislativo 19 agosto 2016, n. 175, il mantenimento della partecipazione nelle società e a promuovere azioni volte all'ampliamento e al rilancio dei servizi svolti, in linea peraltro con la più recente giurisprudenza costituzionale (Corte Cost., sent. n. 201/2022), secondo cui "l'art. 4, comma 1, TUSP non vieta le partecipazioni di minoranza in quanto tali, ma preclude qualsiasi partecipazione, sia o no di controllo, che non soddisfi il vincolo di scopo pubblico. 

Inoltre, il comma 2 della stessa disposizione, che alle lettere a) e c) ammette l'attività di produzione di servizi di interesse generale, tiene fermi i limiti di cui al comma 1 senza prevedere requisiti aggiuntivi che valgano in via di principio a restringere il ricorso allo strumento societario alle sole partecipazioni di controllo.". Il mantenimento senza interventi è avvenuto "in conformità a espresse previsioni legislative" e, pertanto, non necessità di motivazione analitica (cfr. Corte Cost., sent. n. 201/2022).

# Promozione e Sviluppo Latina s.r.l. in fallimento
Individuazione e analisi territoriale e imprenditoriale della zona di Latina onde poter programmare lo sviluppo dell'area territoriale anche con assistenza alle imprese nelle fasi iniziali della realizzazione del piano.

# SAN.IM. S.p.A.
Con la legge regionale n. 7 del 22 ottobre 2018, recante "disposizioni per la semplificazione e lo sviluppo regionale", la Giunta regionale è stata autorizzata a porre in essere un percorso volto alla ristrutturazione del debito connesso all'operazione San.Im. s.p.a che porti alla successiva messa in liquidazione della società stessa.

Con la deliberazione 863 del 20 dicembre 2018, la Giunta regionale ha deliberato di avviare la procedura di messa in liquidazione di SAN.IM. S.p.A. successivamente alla definitiva attuazione delle disposizioni normative sopra indicate.

Inoltre, con la deliberazione di Giunta n. 827 del 10 novembre 2020 si è provveduto ad autorizzare l'esecuzione di una operazione finalizzata a semplificare la struttura della cartolarizzazione, prevedendo lo svincolo degli immobili interessati alla cartolarizzazione dall'operazione, a fronte dell'impegno da parte della Regione di continuare a garantire, in forza della delegazione di pagamento, i canoni finanziari connessi al rimborso del debito finanziario correlato all'operazione di cartolarizzazione. La succitata delibera prevede che "successivamente al completamento dell'operazione in esame e subordinatamente alla ristrutturazione della tranche 4 sarà possibile attivare la procedura di messa in liquidazione della società regionale San.Im S.p.A. con conseguente assunzione dei diritti e degli obblighi di San.Im S.p.A. in capo alla Regione in attuazionedell'articolo 65 della legge regionale 22 ottobre 2018, n.7.".

Successivamente, con la l.r. 14/2021 (art. 113, comma 2), il legislatore regionale ha stabilito una diversa forma di razionalizzazione delle partecipazioni di San.Im, prevedendo che Lazio Innova S.p.A. proceda alla fusione per incorporazione di San.im S.p.A. Con deliberazione n. 874 del 7 dicembre 2021, la Giunta regionale ha dato indirizzo alle società Lazio Innova S.p.A (società incorporante) e SAN.IM S.p.A. (società incorporata) di avviare le procedure necessarie per giungere alla fusione per incorporazione entro il 31 ottobre 2022. La Giunta Regionale, successivamente, con deliberazione n. 913 del 25 ottobre 2022, ha differito il succitato termine al 31 ottobre 2023, in considerazione sia del cambio di vertice amministrativo della società (DPRL n. T00068 del 10 giugno 2022) che della particolare complessità delle procedure legate al riscatto anticipato degli immobili della stessa società da parte delle aziende sanitarie locali.

# Servizi Colleferro S.C.p.A.
La partecipazione, posseduta per il tramite di Lazio Ambiente SpA in liquidazione, seguirà le procedure indicate per la suddetta società in liquidazione.

# Società per il Polo Tecnologico Industriale Romano S.p.A.
Nel 2016 è stata espletata una procedura ad evidenza pubblica per la cessione della partecipazione di Lazio Innova S.p.A. La procedura ha avuto esito negativo (gara deserta).

Lazio Innova ha conferito un nuovo incarico per aggiornare la stima del valore economico della suddetta partecipazione ai fini dell'avvio della procedura per la cessione delle relative quote, in ottemperanza alla D.G.R. n. 603 del 26.09.2017.

Al fine di procedere a una nuova gara pubblica, Lazio Innova, in data 20 marzo 2019, ha acquisito una nuova perizia di stima, che ha fissato il prezzo a base d'asta della partecipazione in euro 680.000,00.

La società ha indetto, in data 23 maggio 2019, una nuova gara pubblica per la cessione della partecipazione, ma anche tale procedura si è chiusa con esito negativo in quanto non è pervenuta nessuna offerta (gara deserta. Con nota prot. 36714 del 6 ottobre 2021 Lazio Innova ha rappresentato che "provvederà ad espletare nuove procedure ad evidenza pubblica, sulla base di una nuova perizia di stima del valore della partecipazione stessa".

La Regione con nota prot. 857138 del 22 ottobre 2021 ha invitato la propria controllata a provvedere alla dismissione (cessione a titolo oneroso) delle partecipazioni detenute nella società in questione. Lazio Innova, sulla base di una nuova perizia di stima che ha fissato il valore della partecipazione in euro 686.400,00, ha indetto una nuova asta pubblica per la cessione delle quote di partecipazione. Il Bando è stato pubblicato sul BUR n. 107 del 18 novembre 2021 e il termine per la presentazione delle offerte è fissato al 23 dicembre 2021. 

L'ulteriore procedura, come comunicato con nota da parte della società Lazio Innova (prot. 78358/2022), si è chiusa con esito negativo in quanto nessuna offerta è pervenuta a Lazio Innova (gara deserta). Ciò stante, la partecipazione societaria regionale sarà razionalizzata mediante la procedura di recesso, ai sensi e per gli effetti dell'articolo 24, commi 5-5bis-5ter, del TUSP.

# Tuscia Expò S.p.A. in fallimento
La società è stata dichiarata fallita dal Tribunale di Viterbo in data 29 giugno 2016. Secondo l'ultimo l rapporto riepilogativo del 1° semestre 2021 redatto dal curatore fallimentare, la procedura a carico di Tuscia Expò non è stata ancora chiusa in quanto è in corso di recupero il credito nei confronti della Provincia di Viterbo e di altri clienti minori.

# C.S.O. Italy – Centro Servizi Ortofrutticoli – Soc. Coop. Consortile
Tale partecipazione non ricade nel perimetro delle "partecipazioni indirette" così definito dall'art. 2, co.1, lett. g) del TUSP. La scheda è stata compilata esclusivamente per fini conoscitivi su invito della Corte dei conti, Sezione regionale di controllo per il Lazio (Deliberazione n. 15/2021/VSG), al fine di fornire, per le successive ricognizioni ex art. 20 TUSP, un quadro delle partecipazioni detenute comprensivo anche delle indirette "non di controllo".

# Fiera Roma s.r.l.
La partecipazione, posseduta per il tramite di Investimenti S.p.A., seguirà la procedura indicata per la suddetta società.

Tale partecipazione non ricade nel perimetro delle "partecipazioni indirette" così definito dall'art. 2, co.1, lett. g) del TUSP. La scheda è stata compilata esclusivamente per fini conoscitivi su invito della Corte dei conti, Sezione regionale di controllo per il Lazio (Deliberazione n. 15/2021/VSG), al fine di fornire, per le successive ricognizioni ex art. 20 TUSP, un quadro delle partecipazioni detenute comprensivo anche delle indirette "non di controllo". 